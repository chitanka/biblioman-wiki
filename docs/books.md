Title: Попълване на информация за книги

В <i class="sitename">Библиоман</i> се записва цялата налична информация за една книга, която може да се открие в хартиеното издание. Заедно с това се качват и сканове на кориците, както и на всички вътрешни страници преди и след основното текстово съдържание на книгата. Ако книгата съдържа и други произведения, като предговор, послеслов и др., трябва да се приложат сканове на първата и последната им страница.

Страницата, на която се описва една книга, има много отделни полета, които покриват различните библиографски характеристики. Много от тези полета ще остават празни, защото не навсякъде е посочена конкретната информация. Когато обаче за съответното поле може да се открие информация от другаде, тя се въвежда и се маркира с низа „(не е указано)“. Например: `Националност: френска (не е указано)`. Източниците на всяка такава допълнителна информация, която липсва в книгата, трябва да се записват в полето „Източници“. Всякакви други данни, които не са подходящи за останалите полета, се въвеждат в полето „Други полета“. Целта е всяка въведена информация да бъде проследима и да се знае откъде е дошла.

**Важно:**
Минимум, който е нужен, за да се направи запис в Библиоман:

Попълнени полета - Автор, Заглавие, Брой страници, Подвързия, С илюстрации.

Попълването на полето „Брой страници“ е разрешено само ако разполагате с хартиен носител.

Качени корици, както и сканове на всички вътрешни страници преди и след основното текстово съдържание на книгата.

Съществува [форум за Библиоман](http://forum.chitanka.info/biblioman.html), където можете да задавате въпросите си, ако се колебаете, как да попълните дадено поле.

# Описание на отделните полета

## Данни от хартията:
- **Автор**
  - Тук се записва авторът или авторите на книгата, както са посочени на корицата. Ако са няколко, се разделят с точка и запетая.
  - Ако някъде авторът (авторите са) е посочен с трите си имена, освен на корицата, в полето „Други полета“ се отбелязва: „Пълно име на автора: Трите имена“.
  - Ако авторът присъства с псевдонима си, в „Други полета“ се записва: А е псевдоним на Б или обратното, както в примера.
  - _Пример:_ [„Ще се изхрача на гробовете ви“](/books/646)
- **Заглавие**
  - Заглавието на книгата. Ако книгата е съставена от два романа, се записват и двете заглавия разделени с точка и запетая.
- **Алтернативно заглавие**
  - Използва се, когато заглавието съдържа специални знаци. Тук то се записва без такива, за да се ползва при търсене. Няколко се отделят с точка и запетая.
   - _Пример:_ [„Малките откачалки пит@т“](/books/470)
  - Ако заглавието е с латински букви или има отделни думи на латиница, те се записват на кирилица, както е в примера:
   - _Пример:_ [„Nexus“](/books/814)
- **Заглавие на том**
  - Напр. том 1, част 2, книга 3. Ако книгата съдържа и „том“, и/или „част“, и/или „книга“ се записват разделени с точка и запетая.
- **Подзаглавие**
  - Подзаглавието е второ, уточняващо заглавие на книгата. То допълва заглавието и уточнява темата на текста.
  - Обикновено присъства на титулната страница, а понякога и на корицата. Наличието в титулната страница е ориентир, че това е подзаглавие, а не реклама.
   - _Примери:_ [„Възвишено и земно“](/books/408), [„Малките откачалки пит@т“](/books/470)
- **Второ подзаглавие**
  - Много рядко се случва книгата да има второ подзаглавие; не го бъркайте с рекламата, която съпровожда кориците.
- **Издателска поредица**
  - Евентуална издателска поредица, напр. `Библиотека „Здраве“`, `Библиотека „Галактика“`. Записва се както е посочено в книгата.
  - Правете разлика между литературна/авторска серия и издателска поредица. Понякога двете съвпадат.
   - _Примери:_ [Библиотека „Галактика“](/books/?q=sequence%3A%20Библиотека%20„Галактика“), [„Вещерът“](/books/?q=Вещерът)
- **№ в поредица / серия**
  - Тук се слага номерът на книгата в горната поредица. Попълва се само ако поредицата е номерирана, иначе остава празно.
- **Преводач**
  - Преводачът или преводачите на книгата. Ако са няколко, се разделят с точка и запетая. В скоби се пояснява, ако преводачът е отговорен само за част от текста, напр. `„Иван Иванов (стихове)“`; преводачът (преводачите) на основния текст се подразбира, така че уточнение, в скоби, не е нужно.
- **Език, от който е преведено**
  - Езикът, от който е преведена книгата, напр. английски, френски, немски. Ако липсва информация, се оставя празно, дори и да има косвени доказателства за това. Примерно, ако книгата е американска или английска, това не означава непременно, че езикът, от който е преведена е английски.
- **Година на превод**
  - Годината на превод. В повечето случаи тази година съвпада с годината на издаване, но при последващи издания (второ, трето) тук се записва годината на първото издание.
  - _Пример:_ [„Съкровището в сребърното езеро“](/books/3). Това е второ издание, затова при година на превод се дава годината на първото издание.
- **Преразказ/адаптация от**
   - _Пример:_ [„Робинзон Крузо“](/books/600)
- **Други автори**
  - Автори на допълнителни произведения в книгата като предговор, послеслов и др. Отделят се с точка и запетая.
  - След името на автора, в скоби, се уточнява какво е произведението. Освен това, ако в книгата липсва `„Съдържание“` е нужно да се направи такова, както е в приложеният пример.
  - _Пример:_ [„Поручик Бенц“](/books/689)
- **Съставител**
  - Тук се вписват съставителите на книгата. Такава информация обикновено има при сборници с разкази, иначе си остава празно. Ако са повече, се разделят с точка и запетая.
  - _Пример:_ [„Мойра“](/books/740)
- **Редакционна колегия**
  - В някои книги е посочена „редакционна колегия“, обикновено са няколко човека. Разделят се с точка и запетая.
- **Главен редактор**
  - Среща се в старите издания.
- **Отговорен редактор**
  - Някъде го има, другаде не.
- **Редактор**
  - Редактор на книгата.
- **Редактор на издателството**
  - Обикновено го има при старите издания.
- **Консултант**
  - Има го при научни книги или където се налагат специфични познания при превода.
- **Художник**
  - Посочва се като „Художник“, „Илюстрация на корицата“, „Художник на корицата“, „Снимка/фотография на корицата“, „Картина на корицата“.
- **Художник на илюстрациите**
- **Художествен редактор**
  - Среща се и като Художник-редактор.
- **Технически редактор**
  - Обикновено го посочват точно така.
- **Рецензент**
  - Може да са няколко. Разделят се с точка и запетая.
- **Научен редактор**
  - Обикновено го посочват точно така.
- **Стилов редактор**
  - Обикновено го посочват точно така.
- **Коректор**
  - Ако са няколко, се разделят с точка и запетая.
- **Оформление**
  - В книгите също се посочва като „Оформление“.
- **Оформление на корица**
  - Среща се и като Художествено оформление или  „Дизайн на корицата“.
- **Библиотечно оформление**
  - Среща се и като „Оформление на поредицата“.
  - Библиотечно оформление е общата концепция, как да изглеждат поредица/серия книги; повтарящи се елементи на оформлението.
- **Компютърна обработка**
  - Среща се и като „Компютърен дизайн“.
- **Предпечатна подготовка**
  - Някъде го пише само „Предпечат“.
- **Издател**
  - Име на издателството, както е посочено в книгата, например: `Издателска къща „Портокал“`.
- **Град на издателя**
  - Градът на издателството: София, Пловдив, Варна…
- **Година на издаване**
  - Годината на издаване; обикновено я пише на първите страници, заедно с града на издателя.
- **Адрес на издателя**
  - Записва се само адреса (без града) на издателя, включително и пощ. код.
- **Печатница**
  - Печатницата, която е отпечатала книгата; някъде се посочва като „Печат“. Вписва се както е посочено в книгата.
- **Тип**
  - Типът на книгата, напр. роман, сборник разкази, сборник, стихосбирка.
  - Ако книгата е сборник разкази или стихове, полето задължително се попълва, дори и да няма такава информация, за да може да се търси по тези характеристики.
- **Националност**
  - Националността на книгата; напр. американска, английска, френска, немска, българска. Ако липсва информация остава празно.
- **Език**
  - Езикът, на който е написана книгата: „български“.
- **Поредност на изданието**
  - Кое издание е книгата: числително бройно име — първо, второ, трето и т.н.
- **Литературна група**
  - При някои издания се посочва като „ЛГ“, например: ЛГ VII
- **Дадена за набор/печат**, **Подписана за печат**, **Излязла от печат**
  - При по-новите издания дават информация само за някои от тях; обикновено са във формат „МЕСЕЦ ГОДИНА“.
- **Печатни коли**
  - Може да го пишат и като „Печ. коли“ или „ПК“ или „обем“.
- **Издателски коли**
  - Среща се и като „Изд. коли“.
- **УИК**
  - Условно издателски коли; среща се и като „Условно издателски коли“, „Усл. изд. коли“.
- **Формат**
  - Формат на книгата; може да е нещо като 1/16/60 или пък 60×90/120. Ако не е посочен, вписвайте тук размера на книгата, като ШИРИНА×ВИСОЧИНА, в милиметри, напр. — 170×220.
- **Код/Тематичен номер**
  - Това е един номер, който обикновено се представя с голяма дробна черта, но някой път се среща и само с наклонена черта (/). Ще се записва посредством наклонена черта.
- **Номер**
  - Обикновено е от вида на буква с някакво число, напр. „С-32“ или „Ч840“. Също и „Индекс 801.3“. При някои книги този номер е записан на една от първите страници, отгоре вляво.
- **Поръчка №**
  - Някъде така го изписват, другаде — като „Поръчка“.
- **Издателски №**
  - Среща се и като „Издателски индекс“.
- **ЕКП**
  - Код за единна класификация на продукцията.
- **Брой страници**
  - Брой на страниците; преброяват се ръчно, като се броят всички листове до края; даже и тези, които нямат номерация. Трябва винаги да е четно число.
  - Изключение се прави, ако книгата има форзац (част от твърдата подвързия, която прикрепва корицата към книжното тяло; обикновено се прави от по-дебела хартия); тогава последният лист (двете страници) не влиза в номерацията. Понякога в книгата има допълнителни страници/илюстрации, които не влизат в номерацията на книгата. Наличието на форзац, както и допълнителните страници, се записва в Бележки. Виж в даденият пример.
  - **Внимание:** Попълването на полето „Брой страници“ е разрешено само ако разполагате с хартиен носител.
  - _Пример:_ [„Хелиополис“](/books/207)
- **Тираж**
  - При много книги не е посочен.
- **Цена**
  - Цената, която е записана на корицата или вътре в книгата. Например: `20 лв.`
- **Подвързия**
  - Видът на корицата — мека или твърда.
- **С илюстрации**
  - Дали книгата има илюстрации. Формули, ноти, таблици, графики, карти не се водят илюстрации, но могат да се отбелязват в „Бележки“.
- **ISBN**
  - Изданията след 90-те обикновено имат ISBN от 10 знака (без тиретата). Най-новите издания имат ISBN от 13 знака (без тиретата), но някои допълнително имат и ISBN 10. Като разделител между цифрите се използва тире. Няколко се разделят с точка и запетая.
- **Анотация**
  - Анотация на книгата; обикновено се намира на задната корица. Среща се и в началото на книгата, както и на вътрешните страни на кориците.
  - _Примери:_ [„Мойра“](/books/740), [„Двамата господа от Брюксел“](/books/245)
- **Информация за автора**
  - Кратко представяне на автора, обикновено на задната корица; информацията за преводача също се поставя в това поле.
  - _Пример:_ [„Недосегаемият“](/books/1929)
- **Рекламни коментари**
  - Обикновено на задната корица.
- **Съдържание**
  - Тук се вписва съдържанието на книгата, ако такова е посочено. Задължително е да се попълва, когато книгата е сборник или стихосбирка, т.е дори и да липсва, трябва да се създаде ръчно. При „Бележки“ се записва, че съдържанието не е отпечатано.
- **Бележки за изданието, от което е направен преводът**
  - Тук се слага информация за изданията, от които е направен преводът. Обикновено я пишат на една от първите страници.
- **Други полета**
  - Тук се записват данни от книгата, които не са подходящи за останалите полета.

---

## Бележки:
- **Бележки**
  - Тук се записва всякаква друга информация, която не се намира в хартиеното издание.

---

## Категоризация:
- **Категория**
  - Избирате от падащият списък.
- **Жанр**
  - Тук се посочва жанрова класификация на книгата.
- **Теми**
  - Тук се вписват основните теми, за които става дума в произведенията от книгата.
- **УДК**
  - Универсална десетична класификация.

---

## Връзки в мрежата:
- **Връзки в мрежата**
  - Връзки към други сайтове в Мрежата, в които има информация за книгата.

---

## Корици:
- **Корица**
  - Сканирана предна корица.
- **Задна корица**
  - Сканирана задна корица.
  - При замяна на някоя от кориците, старата автоматично се прехвърля в полето „Други корици“. След това, ако е нужно, може да се изтрие от там.
- **Други корици**
  - Намират се книги, едно и също издание (допечат), с различни корици. Тук се поставят. Отбелязва се в „Бележки“, както в примера.
  - _Пример:_ [„Рисковете на професията“](/books/1035)
  - Има книги с обложки; качват се и двете корици, както е в примера. В „Бележки“ се отбелязва наличието на обложка.
  - _Пример:_ [„Хелиополис“](/books/207)

**Важно:**
Не се препоръчва изкуственото преоразмеряване/увеличаване на корици, намерени в интернет, за достигане на желаните размери. Ефектът от това е неприемлив за стандартите на Библиоман.

---

## Файлове:
- **Файл с пълното съдържание**
  - Тук се качва скан на цялата книга, ако разполагате с такъв, във формат `DjVu` или `PDF`. Максимален обем на файла - 100 MB.
- **Сканирана страница**
  - Тук се качват вътрешните страници, които съдържат разна информация за книгата. Това са първите няколко страници до началото на основния текст на книгата, както и всички страници след края на текста. Като заглавие се посочва номерът на сканираната страница или някакво друго подходящо описание.
  - Страниците със „Съдържанието“ също трябва да се качват тук. Ако книгата е сборник разкази или стихосбирка е нужен скан на първата страница на всеки разказ. По подобен начин се подхожда и ако има двама или повече преводачи; сканират се страниците, където има информация за превода им, както в примера.
  - _Пример:_ [„Дванадесетте цезари“](/books/367)

---

## Метаданни:
- **Източници**
  - Посочват се източниците на информация добита от друго място и не присъстваща в книжното тяло. По един източник на ред.
  - Схема на попълване: `„информация - източник“`, както е в примера.
  - _Пример:_ [„Ще се изхрача на гробовете ви“](/books/646)
- **Административен коментар**
  - Видим само за сътрудници на сайта.
- **Текст след OCR**
  - Некоригиран текст след разпознаване на скановете. Може да се ползва при попълването на съответните полета.
  - Ако само сканирате и разпознавате текста, а друг набира данните в полетата, тук поставяте разпознатия текст, включително и Анотацията.
- **Записът е непълен**
  - По презумпция e чекнат.
- **Причина защо е непълен записа**
  - Примерно „Липсва задна корица“, „Липсват сканове“ и др.

---

# За скановете

Скановете на кориците трябва да са минимум 1000 пиксела по ширина. Скановете на вътрешни страници могат да са по-малки, но текстът на тях трябва да е ясно четлив.
В краен случай се допускат и снимки от телефон.
